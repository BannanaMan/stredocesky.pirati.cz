---
category: blog
layout: post
title: Piráti pořádají po celé republice sérii demonstrací proti turecké invazi
date: '2019-10-21'
author: Ondřej Petr
image: posts/2019/demo-syrie.jpg
tags: tisková_zpráva
---
Česká Pirátská strana pokračuje v sérii demonstrací proti turecké invazi v severovýchodní Sýrii. Dnešní demonstraci v Praze zahájí předseda Pirátské strany Ivan Bartoš, vystoupí i zástupci Kurdské menšiny v České republice. Kromě pražského happeningu pořádají Piráti akce v dalších pěti městech.

> „Jsem velmi rád, že Sněmovna schválila usnesení odsuzující tureckou agresi. Na něm jsme se podíleli s dalšími poslaneckými kluby a vyzvali jsme premiéra, aby prezentoval české postoje na zasedání Evropské rady a požadoval formulování sankcí, které by donutily Turecko k zastavení invaze. Zastavit export zbraní v této naléhavé situaci nestačí. Nezapomínejme, že Kurdové byli klíčovým spojencem Západu v boji proti takzvanému Islámskému státu,“ uvedl Bartoš.

Kromě předsedy Bartoše vystoupí za Piráty i poslanec František Kopřiva či europoslanec Mikuláš Peksa. Mezi dalšími řečníky bude Martin Karim, právník a ekonom česko-kurdského původu, Rachid Khalil, předseda Kurdského občanského sdružení v ČR a humanitární pracovnice Natalia Šramková, která se čerstvě vrátila přímo z Iráckého Kurdistánu.

Na Palackého náměstí v Praze bude probíhat rovněž výstava fotografií od reportérky Markéty Kutilové a sbírka předmětů zaslaných od Čechů Markéty Všelichové a Miroslava Farkase, kteří si v tureckém vězení odpykávají trest za pomoc Kurdům. 

Plánované demonstrace a odborné diskuze pořádané Piráty:

* 21. října od 17:00: Praha, Palackého náměstí (demonstrace)
* 22. října od 17:30: Jihlava, Masarykovo náměstí (demonstrace)
* 23. října od 16:00: Ústí nad Labem, Mírové náměstí (demonstrace)
* 24. října od 17:00: České Budějovice, náměstí Přemysla Otakara (demonstrace) a klub Horká vana (odborná diskuse po skončení demonstrace)
* 25. října od 18:00: Liberec, náměstí Dr. E. Beneše (demonstrace)
* 26. října od 18:00: Písek, Starý most (demonstrace)
* 27. října od 18:00: Praha, Pirátské centrum (odborná diskuze)
