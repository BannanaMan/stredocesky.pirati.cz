---
category: blog
layout: post
date: 2019-05-09
#published: false
tags: volby EU
title: Rozhovor s Ninou Špitálníkovou
description: 'Středočeský kraj, Eurovolby, volby, rozhovor'
author: Michal Chalupa
#authorId: jana.skopalikova
image: posts/2019/nina_spitalnikova-rozhovor.jpg
---
Nina Špitálníková je koreanistka, spisovatelka, aktivistka za ženská práva. Je členkou výzkumného týmu v Peace Research Center Prague, působí jako manažerka mezinárodního projektu Woman on a Mission. Jako dramaturg a produkční pracuje v pražském multikulturním centru Cross Club. Jako kandidátku do Evropského parlamentu ji vyzpovídal šéfredaktor Pirátských listů Michal Chalupa.

#### Jaká byla tvá cesta k Pirátům a jak se na své působení zpětně díváš? Kam jako člen směřuješ? Čím se v každodenním životě zabýváš? 

Jsem koreanistka zabývající se Korejskou lidově demokratickou republikou, členka Peace Research Center při Univerzitě Karlově, produkční a dramaturg pražského klubu Cross a aktivistka za práva samoživitelek. A právě jako koreanistka jsem měla možnost poznat Severní Koreu za oponou turistického divadla v rámci výuky na Kim Il-songově univerzitě. Studium mě hodně ovlivnilo. V Severní Koreji si člověk uvědomí, jak vzácná a důležitá je svoboda a jak je potřeba ji opečovávat. To mě přivedlo k aktivismu. Do politického života mě přivedl můj syn. Narodil se do doby, kdy u nás slyším mno­hem více nacionalistické rétoriky než před lety. Nacionalismus, xenofobie a rasismus se znovu probouzí a amorální činy jsou stále více tolerované společností. Cítím, že je třeba více než kdy jindy hájit demokracii, humanismus a svobodu. Proto jsem se přidala k Pirátům a začala s nimi plout za férovej svět. 

#### Daří se ti skloubit své profesní působení s prací Piráta? V jakých oblastech jsi aktivní a v čem bys ráda i nadále pokračovala? 

Koreanistika bude zřejmě vždy mým hlavním oborem, ale zkušenosti s poznáváním cizích kultur půjdou myslím velmi dobře uplatnit i v dalších aktivitách. Je pravda, že jsem si musela trochu vybrat, protože bych neměla čas na všechno a mojí prioritou je teď péče o mého dvouletého syna. I z tohoto důvodu jsem vypustila stranickou politiku a dala přednost nezávislé kandidatuře. 

#### Jaké máte jako strana výsledky v regionu? Jaké šance mají podle tebe Piráti v těchto eurovolbách? 

Piráti ve středních Čechách měli ve většině voleb nadprůměrné výsledky v celostátním srovnání. Pirátská podpora voličů zde tedy je. Takže předpokládám, že i výsledky v euro­volbách budou krajsky a celostátně dobré. Je celkem jisté, že někdo se za Piráty do Bruselu dostane. Když se zadaří, Piráti mohou volby i vyhrát. Zaleží, zda se nám všem podaří přesvědčit především již stávající voliče, že má smysl dorazit do volebních místností. 

#### Můžeš nám něco říct o zkušenostech spo­lupráce vedení tvého kraje na eurounijní úrovni? Daří se dnes kvalitně využívat možnosti, které nám členství v EU přináší? 

Během svých studií jsem měla možnost vyjet na studia za hranice, což mě v budoucím životě hodně formovalo. Ze své zkušenosti bych tak ráda vypíchla program Erasmus, který považuji za jeden z největších výdo­bytků společné Evropy. Je úžasné, že mladí lidé mají možnost na základě výměnných pobytů poznávat jiné země. Tuto možnost musíme i nadále rozvíjet skrze více výměn­ných pobytů pro učitele a středoškoláky. A co nesmíme připustit? Rozdělenou Evropu. Zprávy z Číny ukazují, že dystopické vize se velmi brzy mohou stát i naší realitou a tedy i totalitou zcela nového typu. 

#### Volby do Evropského parlamentu jsou výzvou, kdy má Pirátská strana, v přípa­dě volebního úspěchu, příležitost reálně ovlivňovat počínání České republiky v tom­to orgánu a měnit dosud zažité vnímání práce českých europoslanců. Jak hodnotíš současný stav našeho zastoupení? Jakým způsobem mohou pirátské podněty přispět ke zlepšení dosavadní praxe? 

Jedním slovem nevýrazné, o českých eu­roposlancích není příliš slyšet. A když už, tak bohužel v negativním smyslu. Máme tu euroskeptickou ODS, která podporovala britský Brexit, zřejmě největší chyba v evrop­ském společenství od vzniku Evropské unie. Pak ANO, které sice je formálně v liberální evropské frakci ALDE, ale Babiš aktuálně nejvíc pošilhává po spolupráci s Orbánem. ČSSD se volba s nejvýraznějším europoslan­cem Janem Kellerem také příliš nepovedla. Ovšem že nám pan sociolog pod emoce­mi z migrační krize natolik zhnědne, čekal asi málokdo. Strany seskupené v lidovecké frakci, tedy KDU-ČSL, TOP09 a STAN, deklarují Evropské unii podporu, faktickými kroky ovšem společenství spíše přispívají rozkladným tendencím. Například hlasovali proti zavedení společné evropské minimální mzdy, nechtějí bojovat proti daňovým rájům. Dostatečně ani nepodporují kroky vedoucí k řešení klimatické změny a ekologické rov­nováhy. V neposlední řadě podporují cenzuru internetu a omezení možnosti svobodného šíření informací. V Evropě prostě chybí český pozitivní přístup. Bude to na Pirátech, kteří již v českém parlamentu dokazují, že jiné přístupy k politice jsou možné. Tato změna se musí projevit i v evropském rozměru. 

#### Jaký je ve tvém regionu zájem o účast v eu­rovolbách, která je v ČR zatím tradičně nízká? Co bys uvedla jako hlavní argu­menty pro voliče, aby se voleb zúčastni­li? Má vůbec země jako my šanci nějak zásadně ovlivňovat rozhodování orgánů Evropského parlamentu v počtu 21 českých poslanců? 

V roce 2014 byla účast v eurovolbách ve Stře­dočeském kraji o jedno procento vyšší než účast celková. Hlavním argumentem je sku­tečnost, že 80 % platných zákonů se řeší na úrovni Evropské unie. Na to by voliči neměli zapomínat. V dnešním globalizo­vaném světě nemůžeme jako samostatný subjekt obstát. To je jen iluze z minulého století. Myslím, že příklad bývalé pirátské europoslankyně Julie Redy dobře ukazuje, že i jeden námořník dokáže často otočit celým těžkotonážním korábem, kterým europarla­ment je. Čím více pirátů bude na jeho palubě, tím lépe budeme moci určovat správný kurz do 21. století. Ta šance tu reálně je. Stačí málo, přijít k volbám a nevykašlat se na ně. 

#### Kde vidíš svou roli europoslankyně, když se ti podaří ve volbách uspět? Na čem chceš především pracovat?

Následující roky budou určující pro budoucí směřování EU. Je potřeba reformovat evrop­skou demokracii, klást větší důraz na osobní svobodu, transparentnost. Hlavním téma­tem na půdě EP bude i klimatická změna, protože je jasné, že naše generace a generace našich dětí se s jejími důsledky bude muset vypořádat. Postoje jednotlivých europoslan­ců mohou mít velký dopad na rozhodnutí většiny a mohou rozpohybovat i širokou veřejnost. To je mým cílem. Mám pocit, že teď je mezi občany a europoslanci postavená nějaká pomyslná zeď, které je nepropustná. A to je velká chyba. Je potřeba tuto bariéru zbourat. Jedním z mých cílů je podílet se z pozice europoslankyně na komunikaci prá­ce europoslance směrem k široké veřejnosti. 
V Evropském parlamentu bych se ráda zabývala otázkami spojenými s kulturou, vzděláváním a nerovností žen. Další oblastí, kde bych chtěla aktivně působit, je delegace pro Korejský poloostrov.

